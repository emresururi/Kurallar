[Ana sayfa](README.md)
# İletişim
* Benimle, ders ve akademik sorunlarınız hakkında, e-posta ([emre.tasci@hacettepe.edu.tr](mailto:emre.tasci@hacettepe.edu.tr)) ve WhatsApp kanallarından 7 gün 24 saat iletişime geçebilirsiniz. Eğer bir soru sormuşsanız 24 saat içinde (hafta sonları biraz sarkabilir, o yüzden beylik “1 iş günü içerisinde” olarak tanımlayalım 8) size cevap yazarım (bu tabii cevabın “ben de bilmiyorum maalesef” olmasına bir engel değil). Eğer mesajınızın üzerinden bir gün geçtiği halde benden ses çıkmamışsa bu ya mesajınızın kendisini yanlışlıkla spam klasöründe bulmasındandır, ya da benim telefonumdan okuyup da “sonra müsait olunca bilgisayardan detaylı olarak yanıtlarım” deyip, akabinde de aklımdan çıkmış olmasındandır. Mutlaka bir hatırlatma mesajı gönderin, lütfen çekinmeyin.
* Mesajınızı e-posta ile gönderiyorsanız mutlaka konu kısmını açıklayıcı bir şekilde tanımlayın (boş bırakma, ya da “bir soru” yerine “FIZ219 dersi hakkında” ya da “kayıt sorunu” olarak girerseniz çok ama çok makbule geçer / ayrıca konu kısmı olmayan mesajların e-posta programı/sunucusu tarafından “istenmeyen” olarak işaretlenme ihtimali daha yüksek).
* Sizlerden bir bilgi istendiğinde (örn., bir dosya, adres bilginiz, bir kaynakça, ...) “selamsız, merhabasız” sadece o kısmı yazıp (ya da sadece dosyayı ekleyip, mesaj kısmını boş bırakıp) e-postayı göndermeniz nazik bir davranış değildir. Bölüm öğrencilerimize verilen bursla ilgili olarak bursa hak kazanan arkadaşlara, bursu kazandıklarını belirtip IBAN numaralarını göndermelerini rica ettiğim bir mesaj yazmıştım, bir arkadaş sağolsun sadece IBAN numarası yazılı bir e-postayı lütfetmişti. Birçok şeyi tabii ki teşekkür veya minnet için yapmıyoruz ama bir minimum nezakette buluşmak lazım. Burs konusunda bu hoş olmayan karşılık sadece bir kere oldu ama proje raporlarını istediğimde pek çok ucuna dosya takılı boş mesaj halen gelmekte – raporların çıktısını istemiş olsam çat diye ofis kapımı açıp, dosyayı masamın üzerine bırakıp tek kelime etmeden gider miydiniz? Bu da aşağı yukarı öyle bir şey.
* Mesajınızı yazarken, birden çok bölüme birden çok ders verdiğimi lütfen aklınızda tutup doğrudan “sınav hangi konulardan olacak” veya “ödevde 3. soruyu anlamadım” şeklinde giriş yapmadan önce, kısaca kendinizi tanıtıp, -varsa- alakalı olan dersi belirtin (WhatsApp’dan yazıyorsanız her seferinde adınızı soyadınızı yazmanıza gerek yok, _history_’de bir kez görünmesi yeter 8).
* Özellikle WhatsApp’dan yazıyorsanız, “hocam müsaitseniz bir soru sorabilir miyim?” veya “bu geç saatte yazıyorum, rahatsız ettiğim için özür dilerim” diye başlayıp benden teyit beklemenize hiç gerek yok. Nezaketiniz için çok teşekkür ederim ama doğrudan, benim onayımı beklemeden sorunuzu belirtmeniz çok daha hızlı bir iletişimi garantileyecektir. Ayrıca yatarken telefonumun internet erişimini kapattığımdan  ötürü, her halükarda mesajınızı uygun bir zamanımda göreceğimdir: sabahın 4’ünde bile rahatça yazabilirsiniz.
* Özellikle öğrencilik işleriyle ilgili sorularınızda, cevabı bilmiyorsam, ya bölüm başkanımıza, ya da öğrenci işlerine sorunuzu yöneltip ben de öyle cevap almaya çalışıyorum, bu nedenle hafta sonu ya da mesai saati dışında bu türden beni aşan sorularınızda o anda bilgi kaynaklarına erişimim kısıtlı olacağından ötürü, cevap vermem gecikebilir, bu da aklınızda olsun.
* Mesajınızı yazarken kişiselmişçesine yazıp (“Değerli Hocam, çalışmalarınızı bir süredir ilgiyle ve yakınen takip etmekteyim...”), sonrasında bunu 15 hocaya BCC’lemek, en hafif tabirle hiç yakışık almıyor. Bayram tebriği yapmıyorsunuz, kişisel olarak yaklaşıp, kişisel bir ricada bulunuyorsunuz, bunu bu şekilde yapmayın, güzel güzel, kişisel cevap yazın.
* Hangi hocadan/birimden bir şey istemiş olursanız olun, sorununuz (örneğin, “X dersi üzerimde görünmüyor”) hallolduğunda, mutlaka ama mutlaka bilgilendirici bir mesaj yazın (“sorunum halloldu, teşekkür ederim” gayet yeterli). Pek çok kez başıma gelen şeylerden biri, öğrenci işlerinde bekleyip, sıra geldiğinde arkadaşla kontrol ederken sizin sıkıntınızın (bazen sistemin kendi güncellemesinden; bazen de hem benden hem bir başka hocadan rica etmiş olup, diğer hocanın benden daha önce ilgilenmiş olmasından) zaten hallolmuş olduğunu görmek (_no no no..._)
* Kendimi bölüm başkan yardımcılığı günlerimden (2016-2019 (2015 – 2018?)) beridir “fahri öğrenci danışmanı” atamış olduğumdan, danışmanınız bir başka hoca bile olsa, ona ulaşamadığınız takdirde bana yazabilirsiniz, hiçbir sıkıntı yok ama “X hocaya 15 mail attım, hala cevap alamadım, zaten şöyle böyle...” diye ondan yakınmayın. Belki işi vardır, belki başka bir sebep. İnanın ki bölümümüzdeki hocaların çok büyük bir kısmı, sizin tahminlerinizin aksine hakikaten de çok ilgili insanlar. 8)
* Her türlü akademik sorununuzda -sadece dertleşme için bile olsa- bana yazabilirsiniz. Ama bir hocadan / dersten -haklı ya da haksız- şikayet edecekseniz bu konuda çok (hiç) bir şey yapamayacağımı bilin. Her hocanın kendi alanı vardır ve -yönetimde olmadığı müddetçe- hiçbir hocanın bir diğerinin ders işleyişine / değerlendirme tarzına / kişisel yaklaşımına / nezaketine vs. karışmaya haddi yoktur. Bu konularda sık sık söylediğim bir şey var, vaktiyle (herhalde televizyonda) bir psikolog söylemişti: bana müdüründen şikayetle gelen hastama müdürünü değil ancak hastamı tedavi edip değiştirebileceğimi söylüyorum. Bendeki durum da bu: hiçbir zaman şikayetçi olduğunuz hocayı/dersi değiştiremem (ki dediğim gibi, buna haddim de olamaz), bir ihtimal sizin dersle/hocayla ilgili bakışınızı değiştirebilirim, ya da daha sıklıkla sizi dinleyip, bu koşullar altında nasıl daha verimli/sorunsuz olabileceğinin yollarını tartışırız.
* Eğer somut bir sıkıntınız varsa, ve aklınızda “çözüm şöyle olabilse / olmalı” şeklinde tatbik edilebilecek ve üzerinde düşündüğünüzde imkansız gelmeyecek bir çözüm öneriniz varsa, bunu mesajınızda belirtmeniz bizim açımızdan epey pratik olur. En kötü ihtimal kabul etmeyiz, başka bir çözüm üzerinde dururuz, siz de bir şey kaybetmemiş olursunuz. Somut bir örnek olarak, “Fizik Mühendisliğine Giriş” dersinde, yatay geçişle döneme epey geç başlayan bir öğrencim, dönem sonuna doğru baştaki ödevleri elinde olmadan kaçırmış olduğunu belirtip, mümkünse sadece final projesi üzerinden notunun hesaplanmasını önerip rica etti, bana da bu yaklaşım hayli mantıklı geldi (şahsen ilgili arkadaş önermeseydi benim aklıma gelmezdi) ve notunu o şekilde hesapladık.
* Bariz bir şey ama sıklıkla unutuluyor: Hocalarınızdan sorduğunuz/rica ettiğiniz şeyi yapması sizce ne kadar doğru/kolay/pratik/zahmetsiz/iyilik dolu olursa olsun, unutmayın ki sonuçta bu -sorduğunuza göre- hocanızın insiyatifinde olan bir şeydir, ve cevabın olumlu|olumsuz şeklinde iki formu vardır. Olumsuz cevap aldığınızda bunun da normal olduğunu, hocanızın sizin aklınıza gelmeyen bazı faktörleri bilebileceğini aklınızdan çıkarmayın (sadece öğrenci – hoca arasında değil, genel olarak bunu bütün ilişkilerinizde kavrarsanız daha olumlu bir yaşam sürersiniz (_kuantum olumlama hizmeti!_ 8P) – soru soruyorsanız, cevabı %100 kesin değil demektir: size göre ne kadar bariz olursa olsun.
* Yine, öğrencilik işleri ile ilgili sorunlarınızda yazmadan önce öğrenci işlerinin sayfasındaki (http://www.oid.hacettepe.edu.tr/) lisans yönetmeliğini (sayfaya girince, soldaki sütun menülerde, “Yönetmelik ve Yönergeler” başlığı altındaki ilk başlık)  bir kontrol edin: biliyorum, epey resmi bir dille yazılmış (nihayetinde Resmi Gazete’de yayınlanıp yürürlüğe girmiş) bir metin, okuması pek bir sıkıcı olabiliyor ama sonuçta bende ilk elde oradan cevap bulmaya çalışıyorum (yine de sıkılırsanız doğrudan sorabilirsiniz tabii – danışmanlık kariyerimin büyük bir kısmı orayı okumakla geçtiğinden sizin atladığınız bir yeri çok daha rahatlıkla bulabilirim).
* Bir form arıyorsanız (örneğin “dışarıdan ders almak”, “üç ders sınavları”, “sınav notuna itiraz”) aradığınız form çok büyük ihtimalle ya bizim bölümümüzün “[Belgeler](http://www.physweb.hacettepe.edu.tr/belgeler.php)” başlıklı sayfasında, ya da fakültemizin “[Öğrenciler için – Yararlı belgeler](http://www.muhfak.hacettepe.edu.tr/tr/menu/yararli_belgeler-178)” başlığı altında sunulmaktadır.
 * Anlık duyuruları (örn., “uzaktan eğitime geçildi”, “hava koşulları sebebiyle sınavlar iptal”, vs.) duydukça paylaştığım -resmi olmayan- bir mail listesi var, oraya üye olmanız konudan erken haberdar olmanızı sağlayabilir: [[EST] Hacettepe Fizik Mühendisliği Duyuruları](https://groups.google.com/g/htepefizmuh).
* Benimle iletişimde son bir kural: kopya çekmeyi normal gören, kopya çeken bir insansanız, lütfen benimle zorunlu dersler dışında hiçbir şart altında iletişime geçmeyin – kopyacılarla hiçbir işim olmaz.

[Ana sayfay(README.md)