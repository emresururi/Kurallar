[Ana sayfa](README.md)
# Akran değerlendirmesi
Uzaktan eğitimle birlikte değerlendirme konusunda ciddi sıkıntılar çıktı. Bu sıkıntıların en büyüğü de sınavlara kendiniz yerine bir başkasını sokabilmenin inanılmaz kolaylığı. Öğrencilerimden bu konuda kendilerine gelen teklifleri, internetteki ilanları gözlerimle bizzat gördüğümden ötürü bu süreçte yazılı sınav yapmak yerine ödev & projeler ile sözlü sınavlarla mümkün mertebe değerlendirme yapmaya çalışıyorum. Bunun alternatifi (bazı derslerinizde bizzat deneyimlemiş olacağınız üzere) hocanın "nasılsa kopya çekip, başkalarına yaptıracaklar, o halde zaman sınırını iyice azaltayım, soruyu da zor sorayım, uğraşsınlar" şeklinde ki, bu yaklaşımı doğru bulmadığımdan (kopya çeken yine çekiyor, olan hakkıyla çalışana oluyor diye düşünüyorum), bu yolu seçtim.

İnternet ile kitaplar zaten elinizin altında, ödevlerde de doğal olarak araştırıp, iyice anlamanız, öğrendiklerinizi pekiştirmeniz hedeflenmekte. Bu nedenle "hiçbir yere bakmadan yapın" bence çok anlamsız kaçıyor. Ama bu araştırmalar hep pasif olmalı (yani bir soru sorup cevap almamalı, yararlandığınız kaynakla aranızda tek yönlü olarak bilgi akışı olmalı). Bunun istisnası çalışma gruplarıdır. Bir araya gelip, problemi tartışa tartışa herkesin kendinden bir şeyler koyduğu durumlar gerçekten de dersi anlamanız ve tekrarı açısından çok faydalıdır. Bu kısmın da "ödevi nasıl yaptın, versene" şeklinde yozlaşmaması için 4+ kişilik grup çalışmasına önem veriyorum.

Herkesin ödeve/projeye aynı katkıda bulunamayacağının farkındayım, bazı arkadaşlar bütün iyi niyetiyle anlamaya çalışacak, fakat olmayacaktır. Bazısı _sihirli_ bir şekilde soruların cevaplarıyla gelecek, kendisinin çözdüğünü söyleyecek fakat sizlere anlatamayacaktır (niyeyse kendisi de pek anlamamış gibi olacaktır). Sapla samanı birbirinden ayırıp, mümkün mertebe herkese hak ettiği puanı verebilmek için akran değerlendirmesi yönteminden yararlanıyoruz.

Bu yöntemde, ait olduğunuz grup üyelerinin ilgili ödeve/projeye katkılarını gerekçeleriyle ve belirli bir not üzerinden değerlendiriyorsunuz. Puanlama yaparken iki skala var: ilgili grup üyesinin projeye ne kadar katkıda bulunup, çaba sarf ettiği ve bu proje değil de, sınav olsaydı ve sizin bu çalışmayı birlikte yaptığınızdan sonra aynı veya çok benzer sorular/konular sınavda gelse idi o sınavdan kaç alabileceği. Ne yazık ki ikinci skala daha önemli olan skala. Örneğin, arkadaşınız anlamaya gerçekten çok çaba sarf etmiştir, ama işte bir türlü anlayamıyor (ben anlatamamışım, siz anlatamamışsınız, kendi anlayamamış...) sınava girse 100 üzerinden 30'dan fazla almasına imkan yok. Bu durumda, olmuyorsa olmuyordur maalesef.

Değerlendirme formunu doldururken işleme kolaylığı açısından dikkat etmeniz noktalar şu şekilde sıralanmakta:

* En başa grubunuzun ismini yazın.
* Grup üyelerinizi sizden istenen sırada doldurun, sadece ad ve soyadlarını yazın, numaralarını yazmayın.
* Kendinizi mutlaka belirtin (moodle sisteminde bu bilgi pratik bir şekilde yer almıyor)
* Size kaç üzerinden puanlamanız gerektiği bildirilmiş olsa bile skalanızı belirtin (9/10, 30/33 gibi)
* Yorumlarınızı copy/paste yapmayın: bilgisayar değil, ben okuyorum – kimin nasıl katkıda bulunduğuna dair ayrı ayrı fikriniz yoksa, çok da dikkat etmediniz demektir.
* Puanlama yapın: Sizden yorum + puan istenmekte.
* **Değerlendirme sayfasının üstünde örnek değerlendirme var, onun gibi olmalı**.
* Gününde gönderin, kesinlikle uzatma verilmeyecektir (site göçmesi gibi teknik arızalar, ya da benim kesilme saatini yanlış girmem gibi hatalar dışında).

Adil ve düzgün puanlama yapılmasını teşvik için çeşitli yaptırımlar uygulanacaktır (çok yüksek bir puan verilmiş olan öğrencinin sözlüde çok kötü bir performans göstermesi durumunda bütün grubun ödev puanının indirilmesi; değerlendirme yapmamış olan öğrencinin diğer arkadaşlarından gelen kendi puanının indirilmesi ya da iptali, vs.)

Eğer grubunuzla sorun yaşıyorsanız veya grubunuzda sorun yaşadığınız üyeler varsa bunu mutlaka öncelikle değerlendirmede, ardından sorun devam ettiği takdirde benimle bizzat iletişime geçerek belirtin, gerekli değişiklikleri yapalım.

[Ana sayfa](README.md)